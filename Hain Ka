Hain Ka?
ni Casiano L. Trinchera
(Ha kan Victoria Z. de Veyra)
Hain ka ba dapit bukad ku nga minayuyu,
masulub-un ku nga kalag ha im’ nagbibiniling,
bis’ katunkan inaagian kay ikaw an tuyu,
sugung nga pagungara hinin kasingkasing.
Waray na kahimyangan inin akun kabuhi,
asay la an kabidu in nasantup ha dughan,
luha nga mapait ha dalan ku say’ baribhi,
asay ku la kaliawan inin katamsihan.
Di’ gud napapara, nadugang la an kamingaw,
matahum mu nga bayhun makuri ku hingalimtan,
kay tikang la hadtun siyahan nga adlaw,
nahaturuk ka layun didi ha ak’ panumduman.
Asay ku hinumduman an matam-is mu nga siplat,
ngan han imu ihiniyum ha akun atubangan,
siyahan nga pawa han adlaw kun nagraran-gat,
daw ran-gat nga bislaw han maanyag mu nga ladawan.Niyan nga binabati ku in daku nga kasakit,
pati kinabuhi mahararapdus ha diri paka tan-aw,
ay! pakigbalihipa inin akun pagsampit,
nga diri aku paglumsan hini nga pagturaw.
Danay kun usahay ha huyuhuy han hangin,
paupdun ku ha iya inin akun panhiayhay,
nga pagsumatan ka hinin ak’ pagbiniling,
basi na unta inin kalag ku makapahuway.
Diri kaba maaram nga ikaw an ak’ himaya,
matam-is inin kinabuhi kun ha im’ atubangan?
an gasi ku adtu nga diri ka ha ak’ mabaya,
ngan uupdan mu aku hasta ha lubnganan.
Abril, 1907

——————————
Tikang han libro:
Hinugpung: Mga Siday, Garaygaday, Titiguhun, Liaw-Libang, Diwata
Tinipun ni Dr. Vicente I. de Veyra, Disyimbri, 1914