Binhi ni Tatay
ni Pinay Zacarias

Binhi nga higugma nga sabwag ni Tatay,
Nagturuk nagrabung ha dughan ni Nanay,
Aku an biyuus nga mabaysay,
Nga ginmamayuyu ni Tatay ni Nanay.

Baw-as nga palad, aku ira ginbayaan,
Makatatangis kaupay, ilu nga pagkahimtang,
Buut aku bumunyug ha ukab nga matugnaw,
dida hini nga tuna, kan Nanay nga linubngan.

Agi Nanay! Burabud hinin luha,
Nga naturu diri la sinasabut,
Nagkakataktak ha akun mga mata,
Alagad han kahidlaw, ha ira ngaduha.

Ay Diyus ku! Buligi tabangi,
Ilu nga nagbabakhu ha bawbaw hinin lubnganan,
Kay karuyag ku kan Nanay pakigkita,
Alagad han kahidlaw, kahidlaw nga uraura.


——————————————-
Tikang han libro:
Hinugpung: Mga Siday, Garaygaday, Titiguhun, Liaw-Libang, Diwata
Tinipun ni Dr. Vicente I. de Veyra, Disyimbri, 1914